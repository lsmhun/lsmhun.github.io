---
layout: post
title: Corporate Bullshit Generator for Java 
lang: hu
lang-ref: wagesum-angular-ui
tags:  [cbsg, Corporate Bullshit Generator, Java]
---

Lőn vala, egykoron a [Corporate Bullshit Generator](http://cbsg.sf.net/), és miután
láttam vala, hogy ez jó és még [Dilbert](https://www.dilbert.com) főnöke is ezt használja,
így legyen meg ez Java nyelven is.

Már régóta kacérkotam a gondolattal, hogy kéne vetni erre egy pillantást.
Az [IR](https://www.facebook.com/irodairabszolga/)
minden bizonnyal jóváhagyta volna a projekt megszületését. :)
A [Markov láncok](https://en.wikipedia.org/wiki/Markov_chain) érdekes téma amúgy is,
illetve, ha valaki dolgozott már multinál, akkor pontosan tudja, miről is
beszél az, aki a "corporate bullshit" fogalmára gondol.

A ChatGPT elveszi a munkánkat ***, ez különösen igaz az ehhez hasonló generátorokra,
mivel az AI-nak akár megadhatjuk a stílust is, hogy mihez hasonló eredményt szeretnénk.
Egyéb, machine learning megoldásokkal is jobb eredményt lehet elérni, tehát nem érdemes
túl sok erőforrást beletenni a tutira megírt optimalizációba.
Így aztán én is inkább kerestem egy létező [implementációt](https://github.com/franciscouzo/corporate_bullshit),
és azt fordítottam át, majd alakítottam át.

![Dilbert's pointy-haired boss](/artifacts/dilbert_pointy_haired_boss_01.webp)

*** Ez a cikk még nem ChatGPT hozzáadásával készült.

<!-- more -->
[CBSG github-on](https://github.com/lsmhun/cbsg-java)

Az egész lényegében egy ujjgyakorlat, nem is vettem túl szigorúan az alap szoftverfejlesztési szabályokat.
Néhány elvárást azért rögzítettem magamnak:
- zero dependency - ne legyen semmilyen függősége
- old standard - java8 legyen, hogy bárki bármilyen projectbe behúzhassa
- külön fájlokba szervezett szótár
- legyen cserélhető a szótár
- egyszerűen legyen használható, akár konzolból is, akár behúzható lib függőségként is


Képzeljük el az esetet, amikor a megrendelő odaállít egy Excel fájllal, hogy ezt kéne
megírni, mikorra lesz kész. Ilyenkor lehet érdemes hasonló módszerrel dolgozni, de esetünkben
ez csak hobbi célokat szolgál.

# Fejlesztési napló

## 1. Transpile

Azért választottam pont [ezt](https://github.com/franciscouzo/corporate_bullshit)
az implementációt, mert Pythonhoz azért valamennyit lehet érteni, és elég egyszerű a kódja.
Mindenféle transpiler létezik, de a legtöbb fizetős. Részben azért találtam működőt,
de az indexelést többnyire elrontotta, illetve egyes esetekben a "replace all"
gyorsabban eredményre vezetett.

Ennek az eredménye lett egy szép hosszú, végig statikus metódusokkal operáló, de sok
kalapálás után már működő generátor.

## 2. Szótárak kiszervezése
A fentebb már hivatkozott Markov-láncok szócikkben részletesen ki van fejtve, hogy mi
miért is úgy van. De az átfordított kódban rengeteg tömb és Map szerepelt, épp ahol szükség volt rá,
bevésve a kódbázis közepébe. Ezt kicsit átláthatóbbá kéne tenni, de még úgy, hogy
az értelmesen elnevezett metódusok megmaradjanak.

Egy ilyen generátor legnagyobb értéke a szótára. Sok esetben csak véletlenszerű
szavakat választunk. Nem mindegy, hogy "manager", "evangelist", "leader" vagy "mastermind"
szerepel a mondatban? Dehogynem!

[Moldova](https://hu.wikipedia.org/wiki/Moldova_Gy%C3%B6rgy) óta tudjuk, hogy
egy átlagos TSZ elnök szókincse maximum háromezer szó, ez fokozottan érvényes a
"corporate mátrixban".

Így aztán [CbsgResourceUtil](https://github.com/lsmhun/cbsg-java/blob/main/src/main/java/com/acme/cbsg/CbsgResourceUtil.java)
osztályba ki lett szervezve a classpath-ról fájl betöltő
segédlet. Máris sokkal rövidebb, átláthatóbb lett az egész. Konvenciónak "word_"
kezdetű fájlnevek hivatkoznak a sima szótár formára, a kulcsokat pedig konstansként
definiáltam.

A következő lépés a súlyozott kifejezések kiszervezése lett. Szeretnénk meghatározni,
hogy egyes kifejezések milyen gyakorisággal forduljanak elő. Itt a konvenció a "senw_"
kezdetű fájlnevek által tárolt Map jellegű információ. Nem igazi CSV formátum,
hanem egy pozitív egész szám, ami a súlyt képviseli, azután vessző, majd az összes többi
lesz a lényegi kifejezés.

Amennyiben a vessző után semmi sincs, az jelképezi az alapértelmezett ágat. Sokszor
ez speciális továbbhívás is jelenthetett.

A kód így már kezdett egész kezelhető méretű lenni.

## 3. Template rendszer
Míg eddig a triviálisan megoldható, sima kiszervezések történtek, így megtehettem, hogy
ne foglalkozzak a nehezebb esetekkel. De itt beleütköztem több kereszthivatkozásba, ami
ugyan kényelmetlenül megoldható, de elég nagy kuszaságot okoz.

Emellett szerettem volna megőrizni az eredeti forrás aránylag átlátható metódusait, ami
aránylag könnyen követhető. Például a `person()` bizonyos súllyal a `boss()` metódus eredményét
adja vissza.

[Patrick Bateman](https://en.wikipedia.org/wiki/Patrick_Bateman) a megmondhatója, hogy
mennyire fontos a titulus a komoly vállalati hierarchiában. Ennek megfelelően talán túlzottan
is cizellált a "főnök" generátor.

Itt jönnének a képbe a különféle template engine megoldások, például
a [Jamal](https://github.com/verhas/jamal) vagy [Apache FreeMarker](https://freemarker.apache.org/).
De az elején leszögeztük, hogy nem akarunk függőséget. Így aztán egy nagyon primitív
szövegfeldolgozó készült. Itt lényegében `templateFunction()` metódusban definiált
változókat helyettesítjük be a meghívásnak megfelelően, amit sima regexp segítségével
azonosítunk.

Így már lehet ehhez hasonló mondatfoszlányokat definiálni:
```shell
1,there can be no $growthAtom until we can achieve $addIndefiniteArticleGrowth
```

Dinamikus nyelvekkel ez amúgy sokkal elegánsabban megoldható, de ez Java, annak minden
előnyével és hátrányával.

A másik továbbra is létező probléma, ami nincs is feloldva, hogy
a template-en belül hivatkozhat olyan kulcsra, ami szintén saját magára hivatkozik. Ez persze
körkörös hivatkozás, azaz egy végtelen ciklus, ami szép StackOverflowError-ral
honorálja a hibás definíciót. Mondjuk ez más template engine esetén is fennáll.


## 4. Használhatóság rendezések

Az eredeti egy statikus osztályból álló implementáció megváltozott. A fájlok kezelését végző rész
kikerült a [CbsgResourceUtil](https://github.com/lsmhun/cbsg-java/blob/main/src/main/java/com/acme/cbsg/CbsgResourceUtil.java) osztályba.
Az eddigi konstans elérés helyett dinamikusan,
egy Properties -ben tárolt szótár definíciókat használunk, melyhez a kulcsokat a
[CbsgDictionaryKey](https://github.com/lsmhun/cbsg-java/blob/main/src/main/java/com/acme/cbsg/CbsgDictionaryKey.java) definiálja.

A [CbsgGenerator](https://github.com/lsmhun/cbsg-java/blob/main/src/main/java/com/acme/cbsg/CbsgGenerator.java) osztályba kerültek a bemenő argumentumokat kezelő, és a dinamikus
szótárbetöltést hivó logika. Itt is igaz, hogy vannak kidolgozott argumentum kezelő
függvények, de nem akarunk függőségeket. Alapértelmezetten a 'dict/en/dictionary.properties'


A [CbsgCore](https://github.com/lsmhun/cbsg-java/blob/main/src/main/java/com/acme/cbsg/CbsgCore.java)
osztály tartalmazza a lényegi implementációt, amit fentebb bővebben kifejtettem.

Út közben többször is jól jött volna `var`, `Map.of()` és még számos újabb eszköz,
de ugye nem ez volt a cél.

# Eredmények
A kitűzött célt sikerült elérni, kicsi, egyszerű alkalmazás készült, nulla függőséggel
és Java8 kompatibilitást megőrizve. A szótárakat lehetne bővíteni, vagy akár
teljesen más kontextust hozzáadni. Mindenki használja egészséggel!

